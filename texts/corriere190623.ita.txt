“Fuori campo” di Salvini: «Presto incontro i sindacati al Viminale». E Di Maio: non uso voli di Stato come lui

Ancora tensione tra i due vicepremier dopo lo scontro sul tema delle tasse. Il leghista “fa” il ministro del Lavoro e convoca le parti sociali. Il grillino parla ai suoi e risponde a chi lo critica per le poca presenza nelle piazze: «Se facessi come Salvini ucciderei il M5S»

Se davvero manca una settimana per capire come finirà il governo, questi sette giorni di attesa sono cominciati così come erano finiti i precedenti: tensioni, pressioni e critiche più o meno dirette. Aspettando la decisione della Commissione europea sulla procedura d’infrazione in Italia, passaggio che viene visto da molti come “l’occasione” per Matteo Salvini per far saltare il banco e aprire la crisi dell’esecutivo, nel pieno del botta e risposta gialloverde sul tema dell’abbassamento delle tasse, l’oggetto della tensione passa dal fisco al lavoro.

E nel governo, il “file” lavoro, è (o dovrebbe essere) nell’archivio dell’altro vice premier, Luigi Di Maio, che del Lavoro è ministro. Eppure il suo collega leghista (che ministro è dell’Interno) sembra voler smorzare le linee dei confini, sembra voler far tintinnare voto su voto le preferenze raccolte nell’ultima tornata elettorale e si rivolge direttamente ai sindacati. «Entro luglio li inviterò al Viminale, con altri rappresentanti del lavoro, del commercio, dell’impresa e dell’agricoltura per confrontarci e ragionare insieme sulla prossima manovra economica», annuncia Salvini. Che poi si rivolge direttamente al segretario generale Cgil. «Manderò a Landini, che evidentemente non la conosce, una copia della proposta sull’autonomia che finalmente porterà merito e responsabilità anche ai politici del Sud». E ancora: «Sono sicuro che in un anno questo governo abbia fatto di più rispetto ai governi di sinistra che ci hanno preceduto per lavoratori e precari. Con la flat tax per famiglie, lavoratori e imprese faremo ancora di più».
