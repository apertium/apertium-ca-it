Risultati elezioni Sardegna, Cagliari va al centrodestra, a Sassari si deciderà al ballottaggio
Dati in diretta
Partecipazione giù di sette punti rispetto al 2016. Nel capoluogo Paolo Truzzu (centrodestra) è in testa con oltre il 50% dei voti su Francesca Ghirra. A Sassari è davanti Mariano Brianda (centrosinistra), seguito dall’ex sindaco Nanni Campus
Cagliari al centrodestra, ballottaggio a Sassari, ma il vero vincitore è l’astensionismo. È la fotografia dell’esito delle elezioni comunali in Sardegna che si sono tenute in 28 amministrazioni dell’isola e per cui lo spoglioè ancora in corso.

Cagliari
Quando mancano solo 15 sezioni da scrutinare a Cagliari resiste in testa il candidato sindaco del centrodestra Paolo Truzzu con il 50,47%, mentre la candidata del centrosinistra, Francesca Ghirra si attesta al 47,47%. Il terzo candidato, Angelo Cremone (lista Verdes), è al 2,06%.

Sassari
Sassari invece dovrà attendere il ballottaggio del 30 giugno prossimo per sapere chi sarà il nuovo sindaco fra Mariano Brianda (centrosinistra) e l’ex primo cittadino di An Nanni Campus, sostenuto da tre liste civiche. Quando è stato scrutinato il 70% delle sezioni, Brianda è al 33,8%, Campus al 30,6%. Seguono gli altri cinque candidati sindaco: Mariolino Andria per il centrodestra (16,3%), Maurilio Murru del M5S (14,3%), Marilena Budroni 2,8%, Lino Mura (1,4) e Giuseppe Doneddu (0,49%). Negli altri sei Comuni del Sassarese andati alle urne ieri i giochi sono ormai fatti, a cominciare da Alghero, espugnata al primo turno dal centrodestra con Mario Conoci. A Castelsardo s’interrompe l’era di Franco Cuccureddu: l’ex sindaco cede il municipio ad Antonio Maria Capula, che ha vinto col 55,1%. A Golfo Aranci l’amministrazione sarà nel segno della continuità con quella dell’ex sindaco FI Giuseppe Fasolino, ora assessore regionale al Bilancio: gli succede il suo braccio destro, Mario Mulas, che col 58,1% ha battuto Giorgio Muntoni. Illorai incorona il primo sindaco leghista della Sardegna, Tittino Cau, artigiano di 69 anni, candidato unico con la lista `Fermiamo lo spopolamento´. Putifigari si lascia alle spalle un anno di commissariamento ed elegge sindaco Giacomo Contini, al quale è bastato il quorum. A Sorso col 41% si impone l’ex assessore Fabrizio Demelas, vicino all’ex sindaco e consigliere regionale Antonello Peru.

Astensione alle stelle
Ma nei 28 Comuni dove ieri si è votato a vincere è stato il solito partito, quello dell’astensione, ancora in crescita: si è presentato alle urne appena il 55,33%, contro il 63,18% delle precedenti comunali. A Cagliari mezza città non è andata a votare: l’affluenza si è fermata al 51,71%, contro il 60,20% di tre anni fa, un calo di oltre 8 punti giustificabile in parte con l’assenza del M5S, che nel 2016 aveva raccolto oltre il 9% dei consensi.

Alghero al centrodestra
Il centrodestra inoltre strappa al centrosinistra Alghero al primo turno: il sindaco uscente Mario Bruno (32%) è stato sconfitto nettamente dal sardista Mario Conoci (53%), al quale ha già riconosciuto la vittoria, nonostante lo spoglio non sia stato ancora completato. Roberto Ferrara, consigliere comunale uscente del M5S, è poco sotto il 15%.
