Due incidenti a Jesolo: muoiono cinque ventenni in poche ore.
La sopravvissuta: spinti nel canale.
Quattro giovani annegati nell’auto a Ca’ Nani. A bordo una quinta ragazza miracolosamente illesa: «Ci sono venuti addosso». Un giovane del posto sotto interrogatorio. A distanza di poche ore, un infermiere ventottenne ha perso la vita schiantandosi contro un albero.

Quattro giovani sono morti, nella notte tra sabato e domenica, a Jesolo dopo che la loro auto è finita in un canale a Ca’ Nani. A bordo c’era una quinta ragazza che si è salvata. L’incidente è avvenuto lungo la strada regionale 43 e la vettura è finita nel canale dopo la perdita di controllo del mezzo da parte del conducente. I primi soccorsi sono stati dati da alcuni stranieri di passaggio che sono riusciti a portare a riva l’unica superstite e gli altri tre ragazzi che erano però deceduti. I vigili del fuoco con l’autogru hanno agganciato l’auto e l’hanno estratta dall’acqua, recuperando l’ultima persona rimasta all’interno. A perdere la vita sono stati il guidatore Riccardo Laugeni e i passeggeri Eleonora Frasson, Leonardo Girardi e Giovanni Mattiozzo. Tutti vivevano nella zona di San Donà e avevano tra i 22 e i 23 anni.

L’interrogatorio
La ragazza sopravvissuta all’incidente, ricoverata al ponto soccorso di San Donà, avrebbe raccontato agli inquirenti una dinamica che è in corso di accertamento. Intanto, una persona in queste ore è ascoltata nella sede della Polizia municipale di Jesolo. La sua auto, secondo quanto trapela, potrebbe avere segni compatibili con l’urto con l’auto finita nel canale. Gli agenti stanno poi valutando anche se c’è una relazione fra l’incidente e una segnalazione arrivata ai carabinieri da una donna che stanotte al telefono ha raccontato di aver visto in quel punto un’auto sfrecciare a fortissima velocità.

L’altro incidente
Sempre nella meta turistica, a distanza di poche ore, un infermiere ventottenne di Ascoli Piceno che risiedeva e lavorava nell’ospedale di San Donà è morto dopo essere finito con la sua vettura contro un platano. Nonostante i tentativi di rianimazione da parte del 118, il ragazzo non ce l’ha fatta.

Il precedente
Lo scorso 15 giugno, nel comune confinante di Cavallino treporti, era morto un 23enne che aveva perso il controllo della sua auto e, dopo essere finito nel canale, era rimasto intrappolato nell’abitacolo. A bordo c’erano altri due passeggeri che, invece, erano riusciti a uscire in tempo.
